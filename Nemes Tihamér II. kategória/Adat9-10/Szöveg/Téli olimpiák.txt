A téli olimpiák története a kezdetektől napjainkig
Az első téli olimpiát 1924-ben rendezték a franciaországi Chamonix-ban. A téli olimpiák sikeres lebonyolítása korábban nagyban függött az időjárási és földrajzi tényezőktől. A 2022-es téli olimpia Kínában lesz, ahol nem jellemző a természetes hó, de ma már ez nem akadály.
A téli olimpiák története
A téli olimpiák története nem nyúlik vissza olyan messzire, mint a nyári olimpiáké. Az első téli olimpiát 1924-ben rendezték a franciaországi Chamonix-ban. Ahogyan a nyári olimpiák története során, a téli olimpiák statisztikájában is felfedezhető, hogy az évek múlásával folyamatosan nőtt a versenyszámok, a résztvevő országok, a versenyzők és a nézők száma, valamint a versenyzők nem szerinti megoszlása is jóval kiegyenlítettebb napjainkban, mint a kezdeti olimpiákon. Az első olimpián 11 nő és 247 férfi vett részt, míg a 2002-es rendezvényen 886 nő és 1513 férfi versenyző.
Kiszolgáltatva az időjárásnak
További jellegzetessége a téli olimpiai játékoknak, hogy a rendezvények sikeres lebonyolítása sokkal inkább függ az időjárási és földrajzi tényezőktől, mint a nyári olimpiák esetében. Például 1964-ben Innsbruck-ban a hóhiány és az enyhe idő, 1984-ben, Szarajevóban pedig a hirtelen leesett hatalmas hómennyiség okozott gondot, a New York állambeli, mindössze 568 méteres tengerszint felett fekvő Lake Placid-ben pedig annak ellenére rendeztek kétszer téli olimpiát, hogy először vasúton szállították a havat a rendezvény színhelyére. A második olimpián pedig a kor akkori legkomolyabb hóágyúparkja biztosította a megfelelő hóréteget a sípályákon.	 
Csak egyszer volt fővárosban
A rendező városok is eltérnek a nyári olimpiákon megszokottaktól, míg a nyári olimpiákat pár kivétellel mindig fővárosok rendezték (főként a fejlett infrastruktúra miatt), addig téli olimpia mindössze egyszer került megrendezésre valamely ország fővárosában (Norvégia – Oslo). 
Érdekes helyszínek
A jövőbeli kilátások is sok érdekességet ígérnek a rendező helyszínek tekintetében. Először kaphatnak rendezési jogot eddig gazdasági helyzetük vagy politikai rendszerük miatt háttérbe szorult országok. Az eddig rendezői jogot kapott helységek földrajzi helyzetét tekintve továbbra is dominálnak az Alpok és a Sziklás-hegység hóbiztos területei, de a pályázók között már számos érdekesség akad, ilyen például a 2010-es rendezési jogtól csak a döntőben elesett dél-koreai PyeongChang, amely már számos világkupa futamnak adott otthont. A téli olimpiák helyszíneinek kiterjesztését jelentheti a szintén 2010-es rendezési jog döntőjében kiesett Andorra la Vella (Pireneusok), az egyre erősödő gazdaságú Kínában található Hrabin városa, valamint a sikeres rendezés, majd egy szörnyű háború után ismét pályázó Szarajevó. A 2006-os rendezési jog elnyeréséért folytatott küzdelemben a döntőig esélyes volt immár másodszor a Magas-Tátra szlovákiai fővárosa Poprád és a Tátra lengyel fővárosa Zakopane. A jövőben nagy valószínűséggel rendez majd téli olimpiát a már sokszor pályázó Svédország és Finnország, valamint szintén pályázott már a rendezési jogra a bolgár főváros Szófia. További érdekes változás lehet, ha a nyári olimpia után a téli olimpia is megrendezésre kerülhet a déli-féltekén, ahol számtalan kitűnő síterep adhat be sikeres pályázatot (Argentína, Chile, Ausztrália és Új-Zéland).
Ahogyan a nyári olimpiai játékoknál, úgy a télieknél is egyre nagyobb üzleti lehetőséget rejt magában a rendezési jog megszerzése, a rendező ország jelentős támogatásokhoz juttathatja a helyszínül szolgáló várost, amely azon felül, hogy a sikeres szervezés esetén világhírre és presztízsre tesz szert a télisport központok között, ugrásszerű fejlődésen megy át a rendezéshez szükséges berendezések (felvonók, új sípályák, stadionok és az ezekhez vezető utak, vasutak, légi útvonalak) és az olimpiai falu valamint a hatalmas számú nézőközönség elszállásolásához szükséges szállodák felépítésének következményeképpen létrejövő nagymértékű szállás-kapacitás növekedésnek köszönhetően.
Az eddigi téli olimpiák
Sorszám	Dátum	Helyszín
1. téli olimpia	1924	Chamonix (Franciaország)
2. téli olimpia	1928	St. Moritz (Svájc)
3. téli olimpia	1932	Lake Placid (USA)
4. téli olimpia	1936	Garmisch-Partenkirchen (Németország)
5. téli olimpia	1948	St. Moritz (Svájc)
6. téli olimpia	1952	Oslo (Norvégia)
7. téli olimpia	1956	Cortina d'Ampezzo (Olaszország)
8. téli olimpia	1960	Squaw Valley (USA)
9. téli olimpia	1964	Innsbruck (Ausztria)
10. téli olimpia	1968	Grenoble (Franciaország)
11. téli olimpia	1972	Szapporo (Japán)
12. téli olimpia	1976	Innsbruck (Ausztria)
13. téli olimpia	1980	Lake Placid (USA)
14. téli olimpia	1984	Szarajevo (Jugoszlávia)
15. téli olimpia	1988	Calgary (Kanada)
16. téli olimpia	1992	Albertville (Franciaország)
17. téli olimpia	1994	Lillehammer (Norvégia)
18. téli olimpia	1998	Nagano (Japán)
19. téli olimpia	2002	Salt Lake City (USA)
20. téli olimpia	2006	Torino (Olaszország)
21. téli olimpia	2010	Vancouver (Kanada)
22. téli olimpia	2014	Szocsi (Oroszország)
23. téli olimpia	2018	PyeongChang (Dél-Korea)
24. téli olimpia	2022	Peking (Kína)
25. téli olimpia	2026	Milánó és Cortina D'Ampezzo (Olaszország)
